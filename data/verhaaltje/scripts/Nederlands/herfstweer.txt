Het was prachtig herfstweer. Het zonnetje scheen en de bladeren aan de bomen waren mooi rood, geel en oranje gekleurd. Hier en daar dwarrelden de bladeren speels naar beneden. Eefje huppelde er vrolijk tussendoor. Ze maakte samen met haar mama een boswandeling. 

Oeps! Daar viel Eefje bijna. Wat was dat waar ze over struikelde? 
‘Kijk mama!’ riep ze, ‘een hele dikke dennenappel!’ Het lijkt wel de dikke buik van opa!’
Daar moest de mama van Eefje om lachen.
‘Mag ik de dennenappel mee naar huis nemen?’
De mama van Eefje vond het goed. Samen liepen ze verder. Toen ontdekte Eefje een prachtige, grote kastanje. 
‘Wauw, die is mooi en hij glanst helemaal!’
‘Waarom neem je die ook niet mee?’ zei haar mama.
Eefje bekeek de dennenappel en de kastanje en kreeg toen een idee. Ze verzamelde ook nog wat stokjes en wat mos.
‘Wat moet je daar nu mee?’ vroeg haar mama verbaasd. Maar Eefje wilde haar plannetje nog niet verklappen. 
