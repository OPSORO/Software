Lucas loopt met zijn moeder het schoolplein op en begroet zijn vrienden. Ze geeft hem een afscheidszoen voor ze het schoolplein weer af loopt. Lucas kijkt een beetje sip. ‘Wat is er aan de hand?’ vraagt Sem. ‘Mijn moeder is ziek.’ zegt Lucas. ‘Wat heeft ze dan?’ vraagt Koen, waarop Lucas antwoordt: ‘Ze is bijna altijd misselijk, chagrijnig en heeft vaak ruzie met papa. Ze eet bijna niets meer terwijl ze wel dikker wordt.’ Koen kijkt nu ook een beetje sip en zegt: ‘Sjonge, dat is niet leuk nee! Maar zo dik is ze toch niet?’ Lucas kijkt verbaasd naar Koen en roept: ‘Heb je dat dan niet gezien?! Straks ontploft ze!’ Lucas maakt zich veel zorgen. ‘Is ze al naar de dokter geweest?’ vraagt Stijn. ‘Ja ze gaat heel vaak en ze wilt er niets over zeggen. Ze zegt dat het wel goed met haar gaat maar ik geloof dat niet. Haar buik beweegt ook wel eens en dat is best eng om te zien hoor!’ roept Lucas. ‘Misschien zit er een monstervirus in haar buik.’ zegt Sem. ‘Wat betekent dat?’ vraagt Stijn. ‘Nou je weet wel, als mensen ziek zijn hebben ze een virus. Ik denk dat ze een hele grote virus in haar buik heeft omdat ze ziek is en een dikke buik heeft.’ antwoordt Sem. ‘Oei, dat zou goed kunnen! Daar moeten we iets op bedenken zodat ze weer beter wordt.’ antwoordt Lucas. De schoolbel rinkelt en de kinderen lopen naar binnen. De les is begonnen.

Even later rinkelt de schoolbel weer. De kinderen hebben lunchpauze en rennen het schoolplein op. Lucas gaat met zijn vrienden op een rek bij de glijbaan zitten. ‘Wat zal ik doen om het monstervirus te verslaan?’ vraagt hij aan zijn vrienden. Ze denken alle vier goed na. ‘Misschien kun je in haar buik slaan?’ zegt Koen. ‘Nee!’ roept Lucas. ‘Dan heeft mijn moeder pijn en dat wil ik niet.’ Ze denken nog eens goed na. ‘Ik weet het!’ roept Stijn dan opeens. ‘Hebben jullie sambal thuis?’ Lucas begint te lachen en antwoordt: ‘Ja natuurlijk, wat wil je dat ik daarmee doe?’ Stijn antwoordt: ‘Nou, als je ervoor zorgt dat je moeder heel veel sambal eet zal het monstervirus vast verbranden en dood gaan zonder dat je moeder pijn heeft.’ Lucas kijkt naar zijn vrienden en ziet dat ze er serieus uitzien. Hij denkt dat ze misschien wel gelijk kunnen hebben. ‘Oké.’ zegt hij dan. ‘Dat moet wel lukken. Ik kan het in ieder geval proberen.’ De schoolbel rinkelt en de kinderen lopen terug naar de klas. De Lunchpauze is voorbij.
